---
layout: post
title:  "Recept: Rogerovo chili a fazolový guláš"
description: Do Rogerova chili se dávají celé čili papričky. Fazolový guláš je méně pálivá alternativa pro ty, kteří na papričky nejsou zvyklí.
date:   2017-06-02 07:3S0:00 +0530
categories: jekyll update
img: chili.jpg
categories: [statistics]
color: f44336
author: alyosha
---

Recept na toto chili jsem dostal před několika lety od mého bývalého kolegy Rogera. Proto jsem ho pojmenoval Rogerovo chili. A jelikož je hodně pálivé, vařím ho i ve variantě bez chilli papriček a říkám tomu fazolový guláš.

# Suroviny

Na čtyři porce potřebujeme

* půl kila hovězího (hovězí zadní nebo kližka)
* jednu plechovku chili fazolí (používám Loco Poco chili fazole, které prodávají v oranžové konzervě v Tesku v uličce mezinárodní kuchyně, má asi 420g)
* jednu plechovku rajčat (420g)
* 30g kořenící směsi na chili con carne; kupuji ji u Sindibáda. Do fazolového guláše dávám menší množství, asi tak 10 gramů
* jednu skleničku naložených zelených chilli papriček. Poslední dobou není k sehnání, tak kupuji alespoň červené papričky.
* plechovku rajčatového protlaku (220g)
* 0,5 l až 1 l hovězího vývaru (já používám vývar z jedné kostky)
* jednu velkou cibuli
* olej na smažení
* pokud dělám fazolový guláš, tak místo papriček dávám od oka kukuřici z plechovky, aby v tom plavalo něco barevného

# Postup

1. připravíme hovězí vývar, nadrobno nakrájíme cibuli a maso nakrájíme na velké kostky
2. na pánvi (a oleji) zprudka osmažíme hovězí kostky, aby se maso zatáhlo a nepouštělo šťávu. Pak tam přidáme cibuli a po chvíli i všechno chili koření
3. obsah pávne přelijeme do papiňáku a dolejeme to hovězím vývarem (po rysku označující 1 litr). 
4. do hrnce přidáme většinu chili papriček. Několik papriček (například čtyři) je možné odložit stranou na později. Čím větší poměr papriček přidáme v pozdější fázi, tím víc pak jídlo pálí. Tento krok přeskočíme, pokud připravujeme fazolový guláš.
5. vaříme v zavřeném papiňáku 50 minut. Prvních čtyřicet minut na mírném plameni, pak sporák vypneme a necháme to posledních 10 minut dojít.
6. zatím co se maso vaří v papiňáku, nakrájíme rajčata, smícháme je s protlakem, zbylými papričkami a pokud děláme fazolový guláš, přidáme místo papriček kukuřici
7. po otevření papiňáku do něj nalijeme připravenou rajčatovo-zeleninovou směs a otevřené necháme vařit asi deset minut
8. necháme trochu zchládnout. Fazolový guláš se může konzumovat hned, chili je lepší nechat odležet přes noc v ledničce.

Podáváme například s rýží nebo pečivem. 

# Odkazy

* [Chili con carne na Recepty.cz](http://www.recepty.cz/recept/cnhili-con-carne-155475)

